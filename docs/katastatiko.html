<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">

<head profile="http://gmpg.org/xfn/11">
	<title>Καταστατικό</title>	
	<meta http-equiv="content-type" content="text/html; charset=utf-8" />
	<meta http-equiv="content-language" content="el" />
	<meta name="robots" content="noindex" />
</head>
<body>
<h1>KATAΣΤΑΤΙΚΟ ΤΟΥ ΣΩΜΑΤΕΙΟΥ ΜΕ ΤΗΝ ΕΠΩΝΥΜΙΑ «ΣΥΛΛΟΓΟΣ ΑΠΟΦΟΙΤΩΝ ΤΜΗΜΑΤΟΣ ΠΛΗΡΟΦΟΡΙΚΗΣ ΚΑΙ ΤΗΛΕΠΙΚΟΙΝΩΝΙΩΝ ΤΟΥ ΠΑΝΕΠΙΣΤΗΜΙΟΥ ΑΘΗΝΩΝ»</h1> 

<h2 id="1"><strong>Άρθρο 1</strong> ΙΔΡΥΣΗ – ΕΠΩΝΥΜΙΑ – ΕΔΡΑ </h2> 

<p>Ιδρύεται σωματείο με την επωνυμία <strong>"ΣΥΛΛΟΓΟΣ ΑΠΟΦΟΙΤΩΝ ΤΜΗΜΑΤΟΣ ΠΛΗΡΟΦΟΡΙΚΗΣ ΚΑΙ ΤΗΛΕΠΙΚΟΙΝΩΝΙΩΝ ΤΟΥ ΠΑΝΕΠΙΣΤΗΜΙΟΥ ΑΘΗΝΩΝ"</strong> με απόδοση στην αγγλική γλώσσα <strong>"DEPARTMENT OF INFORMATICS AND TELECOMMUNICATIONS OF THE UNIVERSITY OF ATHENS ALUMNI SOCIETY"</strong>, με έδρα την Αθήνα. </p>

<p>Ο Σύλλογος έχει σφραγίδα στρογγυλή που αναγράφει περιμετρικά <strong>ΣΥΛΛΟΓΟΣ ΑΠΟΦΟΙΤΩΝ ΤΜΗΜΑΤΟΣ ΠΛΗΡΟΦΟΡΙΚΗΣ ΚΑΙ ΤΗΛΕΠΙΚΟΙΝΩΝΙΩΝ ΤΟΥ ΠΑΝΕΠΙΣΤΗΜΙΟΥ ΑΘΗΝΩΝ</strong> και στη μέση ένα «πληκτρολόγιο» και ένα «καπέλο αποφοίτησης». </p>

<h2 id="2"><strong>Άρθρο 2</strong> ΣΚΟΠΟΙ </h2>

<p>Σκοποί του Συλλόγου είναι: </p>
<ol>
<li>Η προώθηση και διασφάλιση των επαγγελματικών δικαιωμάτων των αποφοίτων του Τμήματος Πληροφορικής και Τηλεπικοινωνιών του Εθνικού και Καποδιστριακού Πανεπιστημίου Αθηνών.</li> 
<li>Η ηθική και υλική συμπαράσταση στο έργο του Τμήματος Πληροφορικής και Τηλεπικοινωνιών του Εθνικού και Καποδιστριακού Πανεπιστημίου Αθηνών. </li>
<li>Η ανάπτυξη της επικοινωνίας και των σχέσεων μεταξύ των μελών του καθώς και η ανύψωση του επιστημονικού, πολιτιστικού, και μορφωτικού επιπέδου των μελών του Συλλόγου.</li> 
<li>Η ηθική, επαγγελματική και υλική ενίσχυση των μελών του. </li>
<li>Η παροχή υποτροφιών σε φοιτητές του Τμήματος Πληροφορικής και Τηλεπικοινωνιών του Εθνικού και Καποδιστριακού Πανεπιστημίου Αθηνών και για μεταπτυχιακές σπουδές, ιδίως στο ανωτέρω Τμήμα.</li> 
<li>Η σύσφιγξη των σχέσεων των μελών του συλλόγου με όλους τους αποφοίτους, φοιτητές, μεταπτυχιακούς φοιτητές και διδακτικό προσωπικό του τμήματος. </li>
<li>Η προώθηση και επίλυση των δικαίων αιτημάτων και συμφερόντων των μελών του Συλλόγου και η συνεχής βελτίωση της παρεχόμενης σε αυτούς δια βίου εκπαίδευσης.</li> 
<li>Η δημιουργία της απαραίτητης υλικοτεχνικής υποδομής για τη βελτίωση των σπουδών στο τμήμα Πληροφορικής και Τηλεπικοινωνιών του Εθνικού και Καποδιστριακού Πανεπιστημίου Αθηνών και η προώθηση του διδακτικού, επιστημονικού και ερευνητικού του έργου.</li> 
<li>Η εμπέδωση της ελεύθερης διακίνησης των επιστημονικών και ερευνητικών ιδεών και μεθόδων, αλλά και του ελεύθερου επιστημονικού διαλόγου με στόχο τη συμβολή στην ευρύτερη επιστημονική, τεχνολογική και κοινωνική πρόοδο. </li>
<li>Η συνεχής επαφή και συνεργασία του συλλόγου με τους αρμόδιους και κατάλληλους επαγγελματικούς, δημόσιους ή και ιδιωτικούς φορείς για την προώθηση των συμφερόντων των μελών του. </li>
</ol>

<h2 id="3"><strong>Άρθρο 3</strong> ΜΕΣΑ ΠΡΟΣ ΕΠΙΤΕΥΞΗ ΤΩΝ ΣΚΟΠΩΝ </h2>

<p>Οι σκοποί του Συλλόγου επιδιώκονται με τα παρακάτω μέσα: </p>
<ol>
<li>Διοργάνωση ομιλιών, διαλέξεων, σεμιναρίων, συνεδρίων και άλλων ανάλογων εκδηλώσεων.</li> 
<li>Εκδόσεις έντυπες ή ηλεκτρονικές περί θεμάτων πληροφορικής, τηλεπικοινωνιών και συναφών προς το παρόν καταστατικό θεμάτων.</li> 
<li>Διοργάνωση κοινωνικών, καλλιτεχνικών, ψυχαγωγικών, πολιτιστικών, αθλητικών και άλλων εκδηλώσεων που ενδιαφέρουν τα μέλη του συλλόγου.</li> 
<li>Δημιουργία βιβλιοθηκών και κάθε είδους δραστηριότητα με επιστημονικό, ερευνητικό, κοινωνικό και πολιτιστικό περιεχόμενο. </li>
<li>Επιδίωξη δημόσιων και διεθνών σχέσεων για την προώθηση των σκοπών του συλλόγου και των θεμιτών επιδιώξεων και αιτημάτων των μελών του Συλλόγου με κάθε νόμιμο μέσο.</li> 
<li>Προώθηση των σκοπών του συλλόγου και των αιτημάτων των μελών προς τις αρμόδιες πανεπιστημιακές, διοικητικές, δημόσιες, νομαρχιακές, δημοτικές και ευρωπαϊκές αρχές. </li>
<li>Συντονισμός δραστηριοτήτων με άλλους συναφείς εθνικούς και διεθνείς φορείς με παρεμφερείς σκοπούς. </li>
<li>Οργάνωση ομάδων για εργασίες και μελέτες συναφείς με τους σκοπούς του συλλόγου και η συνεργασία με συναφείς επιστημονικές και ερευνητικές ομάδες ή μεμονωμένους ερευνητές.</li> 
<li>Διοργάνωση ερευνητικών, επιστημονικών και άλλων προγραμμάτων, και συμμετοχή σε τέτοια προγράμματα με συνεργασία με πανεπιστήμια, ερευνητικούς φορείς, φυσικά ή νομικά πρόσωπα, την Ευρωπαϊκή Ένωση, τον Οργανισμό Ηνωμένων Εθνών, διεθνείς οργανισμούς κ.ο.κ</li> 
<li>Κάθε άλλο νόμιμο μέσο που θα καθορίζει η Γενική Συνέλευση. </li>
</ol>

<h2 id="4"><strong>Άρθρο 4</strong> ΜΕΛΗ </h2>

<p>Τα μέλη του Συλλόγου διακρίνονται σε ΤΑΚΤΙΚΑ, ΔΟΚΙΜΑ, ΚΟΙΝΩΝΙΚΑ και ΕΠΙΤΙΜΑ.</p>

<p>ΤΑΚΤΙΚΑ μέλη μπορούν να γίνουν μόνο οι απόφοιτοι του προπτυχιακού προγράμματος σπουδών του Τμήματος Πληροφορικής και Τηλεπικοινωνιών του Εθνικού και Καποδιστριακού Πανεπιστημίου Αθηνών, οι οποίοι εγγράφονται αυτομάτως ως μέλη με αίτησή τους προς το Διοικητικό Συμβούλιο, με την οποία δηλώνουν ότι αποδέχονται ανεπιφυλάκτως το καταστατικό του συλλόγου, επισυνάπτοντας τα αποδεικτικά στοιχεία της αποκτήσεως του πτυχίου του ανωτέρω Τμήματος. Το Διοικητικό Συμβούλιο οφείλει να αναγνωρίσει ότι με την σχετική αίτησή του ο απόφοιτος έχει αποκτήσει την ιδιότητα του τακτικού μέλους του συλλόγου, εκτός αν αμφισβητείται η ιδιότητα του αποφοίτου. Σε αυτήν την περίπτωση ο αιτών καλείται δια συστημένης επιστολής ή δια μηνύματος ηλεκτρονικού ταχυδρομείου προς ακρόαση ενώπιον του Διοικητικού Συμβουλίου και μετά ταύτα το Διοικητικό Συμβούλιο λαμβάνει την τελική απόφασή του. </p>

<p>ΔΟΚΙΜΑ μέλη μπορούν να γίνουν οι εν ενεργεία φοιτητές του προπτυχιακού προγράμματος σπουδών του Τμήματος Πληροφορικής και Τηλεπικοινωνιών του Εθνικού και Καποδιστριακού Πανεπιστημίου Αθηνών, με αίτησή τους προς το Διοικητικό Συμβούλιο, με την οποία δηλώνουν ότι αποδέχονται ανεπιφυλάκτως το καταστατικό του συλλόγου. Η αποδοχή της αίτησης τελεί υπό την εύλογη κρίση του Διοικητικού Συμβουλίου. Προτού ληφθεί ενδεχόμενη απορριπτική απόφαση ο ενδιαφερόμενος καλείται δια συστημένης επιστολής ή δια μηνύματος ηλεκτρονικού ταχυδρομείου προς ακρόαση ενώπιο ντου Διοικητικού Συμβουλίου. </p>

<p>ΚΟΙΝΩΝΙΚΑ μέλη δύνανται να γίνουν άτομα τα οποία κατά το παρελθόν σπούδασαν στο Τμήμα Πληροφορικής και Τηλεπικοινωνιών του Εθνικού και Καποδιστριακού Πανεπιστήμιου Αθηνών χωρίς να αποφοιτήσουν από αυτό ή είναι μεταπτυχιακοί φοιτητές και υποψήφιοι διδάκτορες προερχόμενοι από άλλο πανεπιστημιακό Τμήμα, με αίτησή τους προς το Διοικητικό Συμβούλιο, με την οποία δηλώνουν ότι αποδέχονται ανεπιφυλάκτως το καταστατικό του συλλόγου. Η αποδοχή της αίτησης τελεί υπό την ελεύθερη κρίση του Διοικητικού Συμβουλίου. Προτού ληφθεί ενδεχόμενη απορριπτική απόφαση ο ενδιαφερόμενος καλείται δια συστημένης επιστολής ή δια μηνύματος ηλεκτρονικού ταχυδρομείου προς ακρόαση ενώπιον του Διοικητικού Συμβουλίου. </p>

<p>ΕΠΙΤΙΜΑ μέλη γίνονται με απόφαση του Διοικητικού Συμβουλίου άτομα τα οποία, χωρίς να έχουν αποφοιτήσει από το Τμήμα Πληροφορικής και Τηλεπικοινωνιών του Εθνικού και Καποδιστριακού Πανεπιστήμιου Αθηνών, έχουν διακριθεί για την προσφορά τους στον Σύλλογο ή στην επιστήμη της Πληροφορικής και των Τηλεπικοινωνιών ή στην κοινωνία. </p>

<p>Όλα τα μέλη οφείλουν εξ αρχής να δηλώσουν και την ηλεκτρονική τους διεύθυνση (email), ώστε η επικοινωνία του συλλόγου με αυτά να γίνεται με άμεσο τρόπο.</p> 

<h2 id="5"><strong>Άρθρο 5</strong> ΔΙΚΑΙΩΜΑΤΑ ΤΑΚΤΙΚΩΝ ΜΕΛΩΝ </h2>

<p>Τα τακτικά μέλη έχουν τα ακόλουθα δικαιώματα: </p>
<ol>
<li>Να εκλέγουν τα όργανα του Συλλόγου και να εκλέγονται σε αυτά. </li>
<li>Να μετέχουν αυτοπροσώπως στις Γενικές Συνελεύσεις και να λαμβάνουν τον λόγο επί των θεμάτων της ημερήσιας διάταξης.</li> 
<li>Να υποβάλλουν προτάσεις προς το Διοικητικό Συμβούλιο επί των οποίων δίδονται απαντήσεις. </li>
<li>Να συμμετέχουν στις δραστηριότητες του συλλόγου σύμφωνα με τις οδηγίες του Διοικητικού Συμβουλίου.</li> 
</ol>

<h2 id="6"><strong>Άρθρο 6</strong> ΥΠΟΧΡΕΩΣΕΙΣ ΤΑΚΤΙΚΩΝ ΜΕΛΩΝ </h2>

<p>Τα τακτικά μέλη έχουν τις ακόλουθες υποχρεώσεις:</p>
<ol> 
<li>Να συντελούν στην εκπλήρωση των σκοπών του Συλλόγου και να συμμορφώνονται προς τις διατάξεις του Καταστατικού, όπως αυτό ισχύει.</li>  
<li>Να συμμορφώνονται προς τις αποφάσεις των οργάνων του Συλλόγου που είναι σύμφωνες με το καταστατικό και νομότυπες ως προς τη λήψη τους και να μη ενεργούν από μόνα τους στο όνομα του συλλόγου.</li>  
<li>Να καταβάλουν εμπροθέσμως τις τακτικές και έκτακτες συνδρομές που τους βαρύνουν. </li> 
</ol>

<h2 id="7"><strong>Άρθρο 7</strong> ΑΠΟΧΩΡΗΣΗ -ΔΙΑΓΡΑΦΗ ΤΑΚΤΙΚΩΝ ΜΕΛΩΝ </h2>

<p>Κάθε τακτικό μέλος αποχωρεί αυτοδικαίως εάν παραιτηθεί εγγράφως. Το τακτικό μέλος διαγράφεται με αιτιολογημένη απόφαση του Διοικητικού Συμβουλίου: </p>
<ol>
<li>Για λόγους συμπεριφοράς που συνιστά ευθεία προσβολή κατά του συλλόγου. </li> 
<li>Για ενέργειες που βλάπτουν τα καλώς εννοούμενα συμφέροντα του συλλόγου. </li> 
<li>Εφόσον αντιδρά στις επιδιώξεις και στους σκοπούς του σωματείου ή δημιουργεί προσκόμματα στην εκτέλεση των αποφάσεων του Διοικητικού Συμβουλίου και της Γενικής Συνέλευσης ή η διαγωγή του είναι ασυμβίβαστη με την αξιοπρέπεια και τα εν γένει συμφέροντα του σωματείου, αφού κληθεί σε απολογία, δύναται να διαγραφεί με απόφαση του Διοικητικού Συμβουλίου, που μπορεί να προσβληθεί ενώπιον της επόμενης Γενικής Συνέλευσης, η οποία αποφαίνεται οριστικά.</li> 
</ol>

<p>Σε κάθε περίπτωση λόγων διαγραφής τακτικού μέλους, γίνεται κλήση για παρουσίαση και ακρόαση ενώπιον του Διοικητικού Συμβουλίου με ειδοποίηση τουλάχιστον προ 15 ημερών με συστημένη επιστολή ή με μήνυμα ηλεκτρονικού ταχυδρομείου. Η απόφαση διαγραφής πρέπει να είναι αιτιολογημένη και αποστέλλεται στον διαγραφόμενο με συστημένη επιστολή ή με μήνυμα ηλεκτρονικού ταχυδρομείου. Ο διαγραφόμενος μπορεί να προσέλθει ενώπιον της επόμενης Γενικής Συνελεύσεως και να ζητήσει την ακύρωση της διαγραφής του. Η Γενική Συνέλευση αποφασίζει δια ανατάσεως της χειρός. </p>

<h2 id="8"><strong>Άρθρο 8</strong> ΔΙΚΑΙΩΜΑΤΑ ΔΟΚΙΜΩΝ ΜΕΛΩΝ </h2>

<p>Τα δόκιμα μέλη δικαιούνται: </p>
<ol>
<li>Να συμμετέχουν στις δραστηριότητες του συλλόγου υπό την πλήρη καθοδήγηση του Διοικητικού Συμβουλίου. </li> 
<li>Να υποβάλουν προτάσεις, ιδέες και αναφορές προς το Διοικητικό Συμβούλιο για την βελτίωση των σπουδών και των συνθηκών μέσα στο Τμήμα Πληροφορικής και Τηλεπικοινωνιών του Πανεπιστημίου Αθηνών, καθώς και για τα ενδεχόμενα προβλήματα που αντιμετωπίζουν εντός του Τμήματος.</li>  
<li>Να παρίστανται και να βοηθούν στις Γενικές Συνελεύσεις χωρίς δικαίωμα εκλέγειν και εκλέγεσθαι. </li> 
<li>Να προσφέρουν εθελοντικό έργο.</li>  
<li>Τα δόκιμα μέλη δεν καταβάλλουν υποχρεωτικές συνδρομές.</li>  
</ol>

<h2 id="9"><strong>Άρθρο 9</strong> ΥΠΟΧΡΕΩΣΕΙΣ ΔΟΚΙΜΩΝ ΜΕΛΩΝ </h2>

<p>Τα δόκιμα μέλη υποχρεούνται: </p>
<ol>
<li>Όταν συμμετέχουν στις δραστηριότητες του συλλόγου, να συμμορφώνονται πλήρως προς τις οδηγίες του Διοικητικού Συμβουλίου και των εντεταλμένων οργάνων του συλλόγου.</li>  
<li>Να συμμορφώνονται πλήρως και να τηρούν το παρόν καταστατικό, όπως ισχύει και τις αποφάσεις των οργάνων του συλλόγου. </li> 
<li>Να περιγράφουν στη διοίκηση και τα εντεταλμένα όργανα του συλλόγου τα προβλήματα και τις ανάγκες των συμφοιτητών τους. </li> 
</ol>

<h2 id="10"><strong>Άρθρο 10</strong> ΑΠΟΧΩΡΗΣΗ ΚΑΙ ΔΙΑΓΡΑΦΗ ΔΟΚΙΜΩΝ ΜΕΛΩΝ </h2>

<p>Το δόκιμο μέλος χάνει αυτοδικαίως και αυτομάτως την ιδιότητά του με την παραίτησή του, την απόκτηση του πτυχίου του ή με την παραίτησή του ή την διαγραφή του από τα μητρώα των φοιτητών του Τμήματος Πληροφορικής και Τηλεπικοινωνιών του Πανεπιστημίου Αθηνών ή με τη μεταγραφή του σε άλλο Τμήμα του ιδίου ή άλλου Πανεπιστημίου.</p>
 
<p>Τα δόκιμα μέλη διαγράφονται με την ίδια διαδικασία και δικαιώματα όπως τα τακτικά μέλη.</p>
 
<h2 id="11"><strong>Άρθρο 11</strong> ΔΙΚΑΙΩΜΑΤΑ ΚΟΙΝΩΝΙΚΩΝ ΜΕΛΩΝ </h2>

<p>Τα δόκιμα μέλη δικαιούνται: </p>
<ol>
<li>Να συμμετέχουν στις δραστηριότητες του συλλόγου υπό την πλήρη καθοδήγηση του Διοικητικού Συμβουλίου. </li> 
<li>Να υποβάλλουν προτάσεις, ιδέες και αναφορές προς το Διοικητικό Συμβούλιο για την βελτίωση των σπουδών και των συνθηκών μέσα στο Τμήμα Πληροφορικής και Τηλεπικοινωνιών του Πανεπιστημίου Αθηνών και γενικότερα για την βελτίωση της λειτουργίας του συλλόγου.</li>  
<li>Να παρίστανται και να βοηθούν στις Γενικές Συνελεύσεις χωρίς δικαίωμα εκλέγειν και εκλέγεσθαι. </li> 
</ol>

<h2 id="12"><strong>Άρθρο 12</strong> ΥΠΟΧΡΕΩΣΕΙΣ ΚΟΙΝΩΝΙΚΩΝ ΜΕΛΩΝ </h2>

<p>Τα κοινωνικά μέλη υποχρεούνται: </p>
<ol>
<li>Να συμβάλλουν στις δραστηριότητες του συλλόγου υπό τις οδηγίες του Διοικητικού Συμβουλίου και των εντεταλμένων οργάνων του συλλόγου.</li>  
<li>Να συμμορφώνονται πλήρως και να τηρούν το παρόν καταστατικό, όπως ισχύει και τις αποφάσεις των οργάνων του συλλόγου. </li> 
</ol>

<h2 id="13"><strong>Άρθρο 13</strong> ΑΠΟΧΩΡΗΣΗ ΚΑΙ ΔΙΑΓΡΑΦΗ ΚΟΙΝΩΝΙΚΩΝ ΜΕΛΩΝ </h2>

<p>Τα κοινωνικά μέλη χάνουν την ιδιότητά τους με την παραίτησή τους και διαγράφονται με την ίδια διαδικασία και δικαιώματα όπως τα τακτικά μέλη. </p>

<h2 id="14"><strong>Άρθρο 14</strong> ΕΠΑΝΕΓΓΡΑΦΗ ΜΕΛΩΝ </h2>

<p>Τα μέλη κάθε κατηγορίας, που έχουν αποχωρήσει ή διαγραφεί κατά το παρελθόν, μπορούν να ζητήσουν με αίτησή τους να επανεγγραφούν εφόσον έχει περάσει τουλάχιστον ένα έτος από την αποχώρηση ή διαγραφή τους. </p>

<h2 id="15"><strong>Άρθρο 15</strong> ΚΩΛΥΜΑΤΑ ΜΕΛΩΝ </h2>

<p>Δεν μπορεί να εγγραφεί ή να παραμείνει ως μέλος του σωματείου,</p>
<ol> 
<li>Όποιος αμετάκλητα καταδικάστηκε και στερήθηκε των πολιτικών του δικαιωμάτων και για όσο χρόνο διαρκεί η στέρηση. </li> 
<li>Όποιος καταδικάστηκε αμετάκλητα για έσχατη προδοσία, ανθρωποκτονία με πρόθεση, κατασκοπεία, κλοπή, υπεξαίρεση, δόλια χρεοκοπία, δωροδοκία και δωροληψία, παραχάραξη, πλαστογραφία, απιστία, απάτη, εκβίαση, παράβαση του νόμου περί ναρκωτικών και παράβαση του νόμου περί μεσαζόντων.</li> 
</ol>

<h2 id="16"><strong>Άρθρο 16</strong> ΣΥΝΔΡΟΜΕΣ </h2>

<p>Τα Τακτικά και τα Κοινωνικά μέλη υποχρεούνται να καταβάλλουν κάθε χρόνο τακτική συνδρομή που καθορίζει κατά την εύλογη κρίση του το Διοικητικό Συμβούλιο. Έκτακτες εισφορές τις οποίες αποφασίζει το Διοικητικό Συμβούλιο για την κάλυψη αναγκών του Συλλόγου καταβάλλονται από τα τακτικά και κοινωνικά μέλη, αφού εγκριθούν από τη Γενική Συνέλευση με πλειοψηφία δυο τρίτων (2/3) των παρόντων ταμειακώς εντάξει τακτικών μελών.</p> 

<h2 id="17"><strong>Άρθρο 17</strong> ΠΟΡΟΙ </h2>

<p>Οι πόροι του συλλόγου προέρχονται από: </p>
<ol>
<li>Τακτικές και έκτακτες συνδρομές των τακτικών και κοινωνικών μελών. </li>
<li>Έσοδα από εκδηλώσεις και δραστηριότητες πάσης μορφής που διοργανώνει το σωματείο. </li>
<li>Έσοδα από δωρεές, κληροδοσίες, κληρονομίες, χορηγίες κ.ο.κ. Για την αποδοχή δωρεών, κληρονομιών και κληροδοσιών ακινήτων απαιτείται απόφαση Γενικής Συνελεύσεως. Η αποδοχή κληρονομίας γίνεται πάντοτε μετά από απογραφή. </li>
<li>Επιχορηγήσεις του δημοσίου, δημοτικών και νομαρχιακών αυτοδιοικήσεων, της Ευρωπαϊκής Ένωσης, διεθνών οργανισμών, του Πανεπιστημίου Αθηνών, διαφόρων ιδρυμάτων, φυσικών και νομικών προσώπων, ερευνητικών και επιστημονικών φορέων κλπ. </li>
<li>Κάθε άλλη νόμιμη αιτία. </li>
<li>Η διάθεση των κεφαλαίων του σωματείου γίνεται μόνο κατόπιν δικαιολογημένης απόφασης του Διοικητικού Συμβουλίου, που καταχωρείται στα πρακτικά του, υπέρ των σκοπών του.</li>
</ol>

<h2 id="18"><strong>Άρθρο 18</strong> ΓΕΝΙΚΗ ΣΥΝΕΛΕΥΣΗ </h2>

<p>α. Η Γενική Συνέλευση αποτελείται από τα τακτικά μέλη του Σωματείου. Συνέρχεται τακτικά μεν μία φορά το χρόνο, έκτακτα δε κάθε φορά που αποφασίζει κάτι τέτοιο το Διοικητικό Συμβούλιο ή που ήθελε ζητήσει κάτι τέτοιο το 1/5 των ταμειακώς εντάξει τακτικών μελών με έγγραφη αίτηση, που πρέπει να γράφει και τα θέματα για συζήτηση. Οι έκτακτες Γενικές Συνελεύσεις πρέπει να συγκαλούνται μέσα σε 15 μέρες από τότε που θα υποβληθεί η σχετική αίτηση. </p>

<p>β. Η Γενική Συνέλευση βρίσκεται σε απαρτία και συνεδριάζει έγκυρα όταν παρίστανται τα μισά από τα ταμειακώς εντάξει τακτικά μέλη. Εάν δεν υπάρξει απαρτία συγκαλείται ξανά το πολύ μέσα σε οκτώ (8) μέρες απ’ τη χρονολογία της συνέλευσης που ματαιώθηκε, και βρίσκεται σε απαρτία και συνεδριάζει έγκυρα ανεξάρτητα απ’ τον αριθμό των παρόντων μελών. Και στις δύο περιπτώσεις μπορεί να σταλεί μία πρόσκληση, ακόμα και με ηλεκτρονικό ταχυδρομείο ή να ανακοινωθεί προς τα μέλη δια του επισήμου ιστοτόπου του συλλόγου. </p>

<p>γ. Η πρόσκληση για Γενική Συνέλευση πρέπει ν’ αναφέρει το οίκημα, την ώρα και τα θέματα της ημερήσιας διάταξης, και αναρτάται δέκα (10) τουλάχιστο μέρες πριν απ’ τη Συνέλευση με ανάρτηση σε εμφανές σημείο των γραφείων του σωματείου και στην ιστοσελίδα του συλλόγου. </p>

<p>δ. Οι αποφάσεις της Γενικής Συνέλευσης παίρνονται με απόλυτη πλειοψηφία. Η απόφαση σε θέμα που δεν αναγράφεται στην Πρόσκληση είναι άκυρη. </p>

<p>ε. Η Γενική Συνέλευση των μελών αποτελεί το ανώτατο όργανο του σωματείου και αποφασίζει για κάθε υπόθεσή του. Η τακτική Γενική Συνέλευση με μυστική ψηφοφορία εκλέγει μέσα στο μήνα Ιούνιο κάθε έτους τη Διοίκηση, την Ελεγκτική Επιτροπή και εγκρίνει τον προϋπολογισμό και τον απολογισμό της διοίκησης, ενώ απαλλάσσει το απερχόμενο Διοικητικό Συμβούλιο από κάθε ευθύνη με βάση την έκθεση της Ελεγκτικής Επιτροπής.</p>

<p>στ. Της τακτικής Γενικής συνέλευσης προεδρεύει ένα μέλος του σωματείου, που εκλέγεται απ’ τα παρόντα τακτικά μέλη, της δε έκτακτης Γενικής Συνέλευσης, ο Αντιπρόεδρος του Διοικητικού Συμβουλίου. </p>

<p>ζ. Η Γενική Συνέλευση αποφασίζει για την τροποποίηση του καταστατικού και για την διάλυση του σωματείου, επί των θεμάτων όμως αυτών για την έγκυρη λήψη απόφασης απαιτείται παρουσία των μισών τακτικών μελών και πλειοψηφία των . των παρόντων, κατά το άρθρο 99 Α.Κ. </p>

<p>η. Η Γενική Συνέλευση ανακηρύσσει τους δωρητές και ευεργέτες του Σωματείου. </p>

<p>θ. Στις αρχαιρεσίες κατέρχονται οι υποψήφιοι για το Διοικητικό συμβούλιο σε κοινό ψηφοδέλτιο, που σ’ αυτό γράφονται με απόλυτη αλφαβητική σειρά τα επώνυμά τους. Εκλογικό σύστημα ορίζεται το πλειοψηφικό. Οι εκλογείς έχουν δικαίωμα να βάλουν μέχρι τρεις σταυρούς προτίμησης σε κάθε ψηφοδέλτιο για το Διοικητικό Συμβούλιο και μέχρι δυο για την Ελεγκτική Επιτροπή. </p>

<p>ι. Οι αρχαιρεσίες διεξάγονται με τη μέριμνα τριμελούς Εφορευτικής Επιτροπής, που εκλέγεται από την τακτική Γενική Συνέλευση και της οποίας προεδρεύει ο εκλεγόμενος από τα μέλη πρόεδρος. Εκλέγονται επίσης και δύο αναπληρωματικά μέλη. Η Εφορευτική Επιτροπή φροντίζει για όλα τα θέματα που έχουν σχέση με τις αρχαιρεσίες. Στο τέλος της ψηφοφορίας κάνει τη διαλογή των ψήφων και αυτή ανακηρύσσει τους επιτυχόντες και τη σειρά της επιτυχίας τους. Για όλα αυτά συντάσσει πρακτικό.</p>

<p>κ. Τα ταμειακώς ενήμερα μέλη του Συλλόγου, έχουν δικαίωμα πλήρους συμμετοχής στις Γενικές Συνελεύσεις. Ταμειακώς ενήμερα είναι τα μέλη που έχουν εκπληρώσει τις προς το Σύλλογο υποχρεώσεις τους για το τρέχον ημερολογιακό έτος.</p>

<h2 id="19"><strong>Άρθρο 19</strong> ΤΟ ΔΙΟΙΚΗΤΙΚΟ ΣΥΜΒΟΥΛΙΟ </h2>

<p>α. Το σωματείο διοικείται από πενταμελές Διοικητικό Συμβούλιο, που αποτελείται από τον Πρόεδρο, τον Αντιπρόεδρο, τον Γενικό Γραμματέα, τον Ταμία και έναν Σύμβουλο. Ο αριθμός των αναπληρωματικών μελών ορίζεται σε τρία (3), που αναπληρώνουν τα παραπάνω τακτικά μέλη του Δ.Σ., όταν απουσιάζουν για λόγους ασθένειας ή για άλλη δικαιολογημένη αιτία.</p>

<p>β. Εντός τριών ημερών από την εκλογή του απ’ την αρχαιρεσιακή Γενική Συνέλευση συνέρχεται το Διοικητικό Συμβούλιο και συγκροτείται σε Σώμα, με την εκλογή Προέδρου, Αντιπροέδρου, Γενικού Γραμματέα, Ταμία και Συμβούλου (απλού μέλους). Το Διοικητικό Συμβούλιο δύναται ελευθέρως να αλλάζει τις θέσεις τις οποίες καταλαμβάνουν τα μέλη του.</p>

<p>γ. Το Διοικητικό Συμβούλιο είναι αρμόδιο ν’ αποφασίζει για κάθε υπόθεση, που αφορά στη διοίκηση του σωματείου, τις σχέσεις του με το Πανεπιστήμιο Αθηνών, τις επαφές του με το δημόσιο και άλλους φορείς, νομικά και φυσικά πρόσωπα, και στη διαχείριση της περιουσίας του, πλην της ακίνητης περιουσίας, για την οποία αρμόδια είναι η Γενική Συνέλευση, καθώς και στις υποθέσεις εκείνες, που υπάγονται στην αρμοδιότητα της Γενικής Συνέλευσης. </p>

<p>δ. Το Διοικητικό Συμβούλιο βρίσκεται σε απαρτία, όταν παρίστανται τρία (3) τουλάχιστον μέλη του. Οι αποφάσεις του λαμβάνονται με πλειοψηφία των παρόντων μελών, σε περίπτωση δε ισοψηφίας, υπερισχύει η ψήφος του Προέδρου του Συμβουλίου.</p>

<p>ε. Το Διοικητικό Συμβούλιο πρέπει κατά κανόνα να συνεδριάζει μια φορά το δίμηνο. Μέλος που απουσιάζει αδικαιολόγητα επί τέσσερις (4) συνεχείς συνεδριάσεις θεωρείται ότι παραιτήθηκε και αντικαθίσταται από τον πρώτο αναπληρωματικό πάντοτε με προηγούμενη απόφαση του Διοικητικού Συμβουλίου.</p>

<p>στ. Κενές θέσεις Συμβούλων, που δημιουργήθηκαν για οποιοδήποτε λόγο, συμπληρώνονται από τα αναπληρωματικά μέλη και κατά τη σειρά της επιτυχίας τους, Εάν δεν υπάρχουν αναπληρωματικά μέλη ή υπάρχουν αλλά δεν αποδέχονται και εφόσον ο αριθμός των μελών της Διοίκησης δεν ανέρχεται σε πέντε (5), συγκαλείται έκτακτη Γενική Συνέλευση αρχαιρεσιών, για την ανάδειξη νέου Διοικητικού Συμβουλίου.</p>

<p>ζ. Το Διοικητικό Συμβούλιο μπορεί, σε περίπτωση παραβιάσεων του νόμου, του καταστατικού ή του εσωτερικού κανονισμού, τον οποίο ενδεχομένως θα έχει καταρτίσει, να επιβάλει ανάλογα με τη βαρύτητα του παραπτώματος και την ιδιότητα των παρεκτρεπόμενων μελών κάθε κατηγορίας, κατόπιν κλήσεως σε απολογία, τις παρακάτω ποινές: 1) Έγγραφη παρατήρηση, 2) Αυστηρή έγγραφη επίπληξη, 3) Οριστική διαγραφή, που υπόκειται στον έλεγχο της Γενικής Συνέλευσης.</p>

<p>η. Η θητεία του Διοικητικού Συμβουλίου είναι μονοετής και λήγει στις 30 Ιουνίου κάθε επόμενου έτους από την εκλογή του.</p>

<h2 id="20"><strong>Άρθρο 20</strong> ΚΑΘΗΚΟΝΤΑ ΠΡΟΕΔΡΟΥ ΚΑΙ ΑΝΤΙΠΡΟΕΔΡΟΥ </h2>

<p>Ο Πρόεδρος του Διοικητικού Συμβουλίου εκπροσωπεί το σωματείο ενώπιον κάθε Δικαστικής, Πολιτικής, Φορολογικής ή άλλης αρχής και ενώπιον κάθε τρίτου σ’ όλες τις σχέσεις, δικαιοπραξίες και εκδηλώσεις. Προεδρεύει στις συνεδριάσεις του Διοικητικού Συμβουλίου, συγκαλεί με απόφαση του Διοικητικού Συμβουλίου τις τακτικές ή έκτακτες Γενικές Συνελεύσεις, καθώς και τις συνεδριάσεις του Διοικητικού Συμβουλίου, με την υποχρέωση να συγκαλεί αυτό και έκτακτα, εφόσον δύο απ’ τους συμβούλους ζητήσουν τη σύγκλησή του. Υπογράφει τα πρακτικά, επιβλέπει τη διαχείριση του Ταμία, κάθε φορά που κρίνει αυτό αναγκαίο, στον οποίο κατόπιν απόφασης του Διοικητικού Συμβουλίου δίνει εντολή για κάθε δαπάνη. Υπογράφει με τον Γενικό Γραμματέα κάθε έγγραφο του σωματείου και φροντίζει γενικά για την προαγωγή και ανάπτυξη του συλλόγου. Φροντίζει γενικά για την τήρηση και εφαρμογή του καταστατικού και των αποφάσεων της Γενικής Συνέλευσης και του Διοικητικού Συμβουλίου, παίρνοντας κάθε εξασφαλιστικό μέτρο των συμφερόντων του σωματείου ακόμα δε και χωρίς απόφαση του Διοικητικού Συμβουλίου, εάν απ’ την αναβολή κινδυνεύουν σοβαρά τα συμφέροντά του. </p>

<p>Τον Πρόεδρο, όταν απουσιάζει ή εμποδίζεται ν’ ασκήσει τα καθήκοντά του, τον αντικαθιστά ο Αντιπρόεδρος του Διοικητικού Συμβουλίου και αυτόν, ένας που θα ορισθεί απ’ τα παρόντα μέλη.</p>

<h2 id="21"><strong>Άρθρο 21</strong> ΚΑΘΗΚΟΝΤΑ ΓΕΝΙΚΟΥ ΓΡΑΜΜΑΤΕΑ </h2>

<p>Ο Γενικός Γραμματέας είναι ο Εισηγητής και εκτελεστής των αποφάσεων του Διοικητικού Συμβουλίου και προΐσταται των Γραφείων καθώς και του προσωπικού του σωματείου. Ο Γενικός Γραμματέας διεκπεραιώνει την αλληλογραφία του Σωματείου, συντάσσει τα πρακτικά των Γενικών Συνελεύσεων, υπογράφει με τον πρόεδρο κάθε εξερχόμενο έγγραφο, τηρεί τα Μητρώα των τακτικών, δοκίμων, κοινωνικών και επιτίμων μελών και φυλάσσει τη σφραγίδα του σωματείου. Τον Γενικό Γραμματέα, όταν απουσιάζει ή εμποδίζεται ν’ ασκήσει τα καθήκοντά του, τον αντικαθιστά ένας που θα ορισθεί απ’ τα υπόλοιπα παρόντα μέλη του Διοικητικού Συμβουλίου.</p>

<h2 id="22"><strong>Άρθρο 22</strong> ΚΑΘΗΚΟΝΤΑ ΤΑΜΙΑ </h2>

<p>Ο Ταμίας τηρεί τα λογιστικά βιβλία, τις διπλότυπες αποδείξεις με τις οποίες εισπράττει τις συνδρομές των μελών και τα διάφορα έσοδα του Σωματείου και ενεργεί όλες τις πληρωμές. Τα εντάλματα πληρωμών υπογράφονται από τον Ταμία και τον Πρόεδρο ή από τον Ταμία και τον Γενικό Γραμματέα. Στα εντάλματα πληρωμών πρέπει να γράφεται πάντοτε και ο αριθμός απόφασης του Διοικητικού Συμβουλίου με την οποία εγκρίθηκε η δαπάνη. </p>

<p>Ο Ταμίας συντάσσει καταστάσεις της ταμειακής κίνησης, που τις υποβάλλει στο Διοικητικό Συμβούλιο στο τέλος κάθε τετραμηνίας. Η κατάσταση πρέπει να περιέχει αναλυτικά τα έσοδα και τα έξοδα με τα σχετικά παραστατικά έγγραφα. Ο Ταμίας υποχρεούται να καταθέτει σε οποιαδήποτε Τράπεζα στο όνομα του Σωματείου τα εισπραττόμενα χρήματα με εξαίρεση ένα ποσό, το οποίο θα καθορίζεται κάθε φορά απ’ το Διοικητικό Συμβούλιο ανάλογα με τις προβλεπόμενες τρέχουσες ανάγκες. </p>

<p>Ο Ταμίας υποχρεούται να θέτει στη διάθεση του Διοικητικού Συμβουλίου για ενδελεχή έλεγχο το ταμείο του σωματείου, όποτε αυτό κριθεί αναγκαίο. Ο Ταμίας μεριμνά για την κανονική είσπραξη των συνδρομών και απαιτήσεων του συλλόγου και τηρεί ενήμερο το Διοικητικό Συμβούλιο για τις καθυστερούμενες οφειλές. Ο Ταμίας με τον Πρόεδρο, κατόπιν απόφασης του Διοικητικού Συμβουλίου, έχουν το δικαίωμα να κάνουν ανάληψη απ’ τις τραπεζικές καταθέσεις.</p>

<h2 id="23"><strong>Άρθρο 23</strong> ΕΛΕΓΚΤΙΚΗ ΕΠΙΤΡΟΠΗ </h2>

<p>Ο έλεγχος της οικονομικής διαχείρισης γίνεται κάθε χρόνο απ’ την Ελεγκτική Επιτροπή. Η Ελεγκτική Επιτροπή απαρτίζεται από τρία τακτικά και δύο αναπληρωματικά μέλη. Τα μέλη της δεν μπορούν να είναι μέλη του Διοικητικού Συμβουλίου. </p>

<p>Πρόεδρος της Ελεγκτικής Επιτροπής ορίζεται εκείνος που πήρε τις περισσότερες ψήφους, σε περίπτωση δε ισοψηφίας, εκείνος που θα ευνοηθεί απ’ την κλήρωση. Η Εφορευτική Επιτροπή προβαίνει σε έλεγχο των βιβλίων του συλλόγου και υποβάλλει έγγραφες εκθέσεις στη Γενική Συνέλευση. Η θητεία της είναι μονοετής, όπως και του Διοικητικού Συμβουλίου. Οι αποφάσεις παίρνονται με απόλυτη πλειοψηφία των παρόντων μελών. Το μέλος που μειοψηφεί μπορεί να διατυπώσει έγγραφα τη διαφωνία του. Η Ελεγκτική Επιτροπή βρίσκεται σε απαρτία και συνεδριάζει έγκυρα, όταν είναι παρόντα δύο τουλάχιστον απ’ τα τρία τακτικά της μέλη.</p>

<h2 id="24"><strong>Άρθρο 24</strong> ΕΣΩΤΕΡΙΚΟΣ ΚΑΝΟΝΙΣΜΟΣ </h2>

<p>Το Διοικητικό Συμβούλιο δύναται να θεσπίσει κανονισμό εσωτερικής λειτουργίας του συλλόγου για θέματα που δεν ρυθμίζονται από το καταστατικό ή τον νόμο. </p>

<h2 id="25"><strong>Άρθρο 25</strong> ΤΗΡΟΥΜΕΝΑ ΒΙΒΛΙΑ </h2>

<p>Το σωματείο τηρεί τα ακόλουθα βιβλία: 1) Μητρώο τακτικών μελών. 2) Μητρώο δοκίμων μελών. 3) Μητρώο Κοινωνικών Μελών. 4) Μητρώο επιτίμων μελών. 5) Πρακτικό Συνεδριάσεων Γενικών Συνελεύσεων. 6) Πρακτικό Συνεδριάσεων Διοικητικού Συμβουλίου. 7) Βιβλίο Εσόδων -Εξόδων. 8) Περιουσιακών στοιχείων από την ημέρα αποκτήσεως του πρώτου από αυτά. 9) Πρωτοκόλλου εισερχομένων και εξερχόμενων εγγράφων. </p>

<h2 id="26"><strong>Άρθρο 26</strong></h2> 

<p>Το παρόν καταστατικό, που περιέχει είκοσι έξι (26) άρθρα εγκρίθηκε σήμερα από τους ιδρυτές και θα ισχύσει από την εγγραφή του Σωματείου στα τηρούμενα βιβλία των σωματείων του Πρωτοδικείου Αθηνών.</p>


</body>
</html>	